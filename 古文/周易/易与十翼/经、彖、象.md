# 乾为天
* 乾：元亨利贞
* 初九：潜龙勿用。
* 九二：见龙在田，利见大人。
* 九三：君子终日乾乾，夕惕若，厉无咎。
* 九四：或跃在渊，无咎。
* 九五：飞龙在田，利见大人。
* 上九：亢龙有悔。
* 用九：见群龙无首，吉。
--------
* 彖曰： 大哉乾元，万物资始，乃统天。云行雨施，品物流形；大明终始，六位时成，时乘六龙以御天。乾道变化，各正性命，保合太和，乃利贞。首出庶物，万国咸宁。
--------
* 象曰：天行健，君子以自强不息。
--------
* “潜龙勿用”，阳在下也。“见龙在田”，德施普也。“终日乾乾”，反复道也。“或跃在渊”，进无咎也。“飞龙在田”，大人造也。“亢龙有悔”，盈不可久也。用九，天德不可为首也。
* 《文言》曰：元者，善之长也。亨者，嘉之会也。利者，义之和也。贞者，事之干也。君子体仁，足以长人。嘉会，足以合礼。利物，足以和义。贞固，足以干事。君子行此四德者，故曰：“乾，元亨利贞”。
* 初九曰：“潜龙勿用”，何谓也？子曰：“龙德而隐者也。不易乎世，不成乎名；遯(遁)世无闷，不见是而无闷；乐则行之，忧则违之，确乎其不可拔，潜龙也。”
* 九二曰：“见龙在田，利见大人”，何谓也？子曰：“龙德而正中者也。庸言之信，庸行之谨，闲邪存其诚，善世而不伐，德博而化。《易》曰：‘见龙在田，利见大人’，君德也。”
