# ䷀ 乾为天
* 乾：元亨利贞
* 初九：潜龙勿用。
* 九二：见龙在田，利见大人。
* 九三：君子终日乾乾，夕惕若，厉无咎。
* 九四：或跃在渊，无咎。
* 九五：飞龙在田，利见大人。
* 上九：亢龙有悔。
* 用九：见群龙无首，吉。
--------
* 彖曰： 大哉乾元，万物资始，乃统天。云行雨施，品物流形；大明终始，六位时成，时乘六龙以御天。乾道变化，各正性命，保合太和，乃利贞。首出庶物，万国咸宁。
--------
* 象曰：天行，健，君子以自强不息。
--------
* “潜龙勿用”，阳在下也。“见龙在田”，德施普也。“终日乾乾”，反复道也。“或跃在渊”，进无咎也。“飞龙在田”，大人造也。“亢龙有悔”，盈不可久也。用九，天德不可为首也。
* 《文言》曰：元者，善之长也。亨者，嘉之会也。利者，义之和也。贞者，事之干也。君子体仁，足以长人。嘉会，足以合礼。利物，足以和义。贞固，足以干事。君子行此四德者，故曰：“乾，元亨利贞”。
* 初九曰：“潜龙勿用”，何谓也？子曰：“龙德而隐者也。不易乎世，不成乎名；遯(遁)世无闷，不见是而无闷；乐则行之，忧则违之，确乎其不可拔，潜龙也。”
* 九二曰：“见龙在田，利见大人”，何谓也？子曰：“龙德而正中者也。庸言之信，庸行之谨，闲邪存其诚，善世而不伐，德博而化。《易》曰：‘见龙在田，利见大人’，君德也。”
* 九三曰：“君子终日乾乾，夕惕若，厉无咎”，何谓也？子曰：“君子进德修业。忠信，所以进德也。修辞立其诚，所以居业也。知至至之，可与几也。知终终之，可与存义也。是故居上位而不骄，在下位而不忧，故乾乾因其时而惕，虽危无咎矣。“
* 九四曰：“或跃在渊，无咎”，何谓也？子曰：“上下无常，非为邪也。进退无恒，非离群也。君子进德修业，欲及时也，故无咎。“
* 九五曰：”飞龙在田，利见大人“，何谓也？子曰：“同声相应，同气相求。水流湿，火就燥。云从龙，风从虎。圣人作而万物睹。本乎天者亲上，本乎地者亲下，各从其类也。”
* 上九曰：“亢龙有悔”，何谓也？子曰：“贵而无位，高而无民，贤人在下位而无辅，是以动而有悔也。”
* “潜龙勿用”，下也；“见龙在田”，时舍也；“终日乾乾”，行事也；“或跃在渊”，自试也；“飞龙在天”，上治也；“亢龙有悔”，穷之灾也；乾元“用九”，天下治也。
* “潜龙勿用”，阳气潜藏；“见龙在田”，天下文明；“终日乾乾”，与时偕行；“或跃在渊”，乾道乃革；“飞龙在天”，乃位乎天德；“亢龙有悔”，与时偕极；乾元“用九”，乃见天则。
* 乾元者，始而亨者也；利贞者，性情也。乾始能以美利利天下，不言所利，大矣哉！大哉乾乎！刚健中正，纯粹精也。六药发挥，旁通情也。“时乘六龙”，以御天；“云行雨施”，天下平也。
* 君子以成德为行，日可见之行也。潜志为言也，隐而未见，行而未成，是以君子弗用也。
* 君子学以聚之，问以辩之，宽以居之，仁以行之。《易》曰：“见龙在田，利见大人”，君德也。
* 九三重刚而不中，上不在天，下不在田，故“乾乾”因时而“惕”，虽危“无咎”矣。
* 九四重刚而不中，上不在天，下不在田，中不在人，故“或”之。“或”之者、疑之也，故“无咎”。
* 夫“大人”者、与天地合其德，与日月合其明，与四时合其序，与鬼神合其吉凶，先天而天弗违，后天而奉天时。天且弗违，而况人乎？况于鬼神乎？
* “亢”之为言也。知进而不知退，知存而不知亡，知得而不知丧。其唯圣人乎！知进退存亡而不失其正者，其唯圣人乎！

# ䷁ 坤为地
* 坤：元亨，利牝马之贞。君子有攸往，先迷后得主。利西南得朋，东北丧朋。安贞吉。
--------
* 彖曰：至哉坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子攸行，先迷失道，后顺得常。“西南得朋”，乃与类行；“东北丧朋”，乃终有庆。安贞之吉，应地无疆。
--------
* 大象曰：地势，坤；君子以厚德载物。
--------
* 初六：履霜，坚冰至。
> * 象曰：履霜坚冰，阴始凝也。驯致其道，至坚冰也。
* 六二：直方，大，不习，无不利。
> * 象曰：六二之动，直以方也。不习，无不利，地道光也。
* 六三：含章可贞；或从王事，无成有终。
> * 象曰：含章可贞，以时发也。或从王事，知光大也。
* 六四：括囊，无咎无誉。
> * 象曰：括囊无咎，慎不害也。
* 六五：黄裳，元吉。
> * 象曰：黄裳元吉，文在中也。
* 上六：龙战于野，其血玄黄。
> * 象曰：龙战于野，其道穷也。
* 用六：利用贞。
> * 象曰：用六永贞，以大终也。
--------
* 《文言》曰：坤至柔而动也刚，至静而德方，后得主而有常，含万物而化光。坤道其顺乎！承天而时行。
* 积善之家必有余庆；积不善之家必有余殃。臣弑其君，子弑其父，非一朝一夕之故，其所由来者渐矣，由辩之不早辩也，《易》曰：“履霜，坚冰至”，盖言顺也。
* 直其正也，方其义也。君子敬以直内，义以方外，敬义立而德不孤。“直方，大，不习，无不利”，则不疑其所行也。
* 阴虽有美，含之，以从王事，弗敢成也。地道也，妻道也，臣道也。地道无成而代有终也。
* 天地变化，草木蕃。天地闭，贤人隐。《易》曰：“括囊，无咎无誉”，盖言谨也。
* 君子黄中通理，正位居体，美在其中，而畅于四支，发于事业，美之至也。
* 阴疑于阳，必战。为其嫌于无阳也，故称龙焉。犹未离其类也，故称血焉。夫“玄黄”者，天地之杂也，天玄而地黄。

# ䷂ 水雷屯
* 屯：元亨。利贞，勿用有攸往。利建侯。
--------
* 彖曰：屯，刚柔始交而难生。动乎险中，大亨贞。雷雨之动满盈，天造草昧，宜建侯而不宁。
--------
* 大象曰：云雷，屯；君子以经纶。
--------
* 初九：磐桓，利居贞，利建侯。
> * 象曰：虽磐桓，志行正也。以贵下贱，大得民也。
* 六二：屯如，邅如，乘马班如。匪寇，婚媾。女子贞不字，十年乃字。
> * 象曰：六二之难，乘刚也。十年乃字，反常也。
* 六三：即鹿无虞，惟入于林中；君子几不如舍。往吝。
> * 象曰：即鹿无虞，以从禽也。君子舍之，往吝穷也。
* 六四：乘马班如，求婚媾，往吉，无不利。
> * 象曰：求而往，明也。
* 九五：屯其膏，小贞吉，大贞凶。
> * 象曰：屯其膏，施未光也。
* 上六：乘马班如，泣血涟如。
> * 象曰：泣血涟如，何可长也。

# ䷃ 山水蒙
* 蒙：亨。匪我求童蒙，童蒙求我。初筮告，再三渎，渎则不告。
--------
* 彖曰：蒙，山下有险，险而止，蒙。“蒙，亨”，以亨行，时中也。“匪我求童蒙，童蒙求我”，志应也。“初筮告”，以刚中也；“再三渎，渎则不告”，渎蒙也。蒙以养正，圣功也。
--------
* 大象曰：山下出泉，蒙。君子以果德育行。
--------
* 初六：发蒙，利用刑人，用说桎梏，以往吝。
> * 象曰：利用刑人。
* 九二：包蒙吉，纳妇吉，子克家。
> * 象曰：子克家，刚柔接也。
* 六三：勿用娶女，见金夫，不有躬，无攸利。
> * 象曰：勿用娶女，行不顺也。
* 六四：困蒙，吝。
> * 象曰：困蒙之吝，独远实也。
* 六五：童蒙，吉。
> * 象曰：童蒙之吉，顺以巽也。
* 上九：击蒙，不利为寇，利御寇。
> * 象曰：利用御寇，上下顺也。

# ䷄ 水天需
* 需：有孚，光亨，贞吉。利涉大川。
--------
* 彖曰：需，须也。险在前也。刚健而不陷，其义不困穷矣。“需有孚，光亨，贞吉”，位乎天位，以中正也。“利涉大川”，往有功也。
--------
* 大象曰：云于天上，需。君子以饮食宴乐。
--------
* 初九：需于郊，利用恒，无咎。
> * 象曰：需于郊，不犯难行也；利用恒，无咎，未失常也。
* 九二：需于沙，小有吉，终吉。
> * 象曰：需于沙，衍在中也；虽小有言，以吉终也。
* 九三：需于泥，致寇至。
> * 象曰：需于泥，灾在外也，自我致寇，敬慎不败也。
* 六四：需于血，出自穴。
> * 象曰：需于血，顺以听也。
* 九五：需于酒食，贞吉。
> * 象曰：酒食贞吉，以中正也。
* 上六：入于穴，有不速之客三人来，敬之终吉。
> * 象曰：不速之客来，敬之终吉。虽不当位，未失其大也。

# ䷅ 天水讼
* 讼：有孚，窒惕，中吉，终凶。利见大人，不利涉大川。
--------
* 彖曰：讼，上刚下险，险而健，讼。“讼有孚，窒惕，中吉”，刚来而得中也。“终凶”，讼不可成也。“利见大人”，尚中正也。“不利涉大川”，入于渊也。
--------
* 大象曰：天与水违行，讼。君子以作事谋物。
--------
* 初六：不永所事，小有言，终吉。
> * 象曰：不永所事，讼不可长也。虽小有言，其辩明也。
* 九二：不克讼，归而逋；其邑三百户，无眚。
> * 象曰：不克讼，归逋窜也；自下讼上，患至掇也。
* 六三：食旧德，贞厉，终吉；或从王事，无成。
> * 象曰：食旧德，从上吉也。
* 九四：不可讼；复即命；渝，安贞，吉。
> * 象曰：复即命；渝，安贞，不失也。
* 九五：讼，元吉。
> * 象曰：讼，元吉，以中正也。
* 上九：或锡之鞶带，终朝三褫之。
> * 象曰：以讼受服，亦不足敬也。

# ䷆ 地水师
* 师：贞，丈人吉，无咎。
--------
* 彖曰：师，众也；贞，正也。能矣众正，可以王矣。刚中而应，行险而顺，以此毒天下，而民从之，吉又何咎矣！
--------
* 大象曰：地中有水，师。君子以容民畜众。
--------
* 初六：师出以律，否臧凶。
> * 象曰：师出以律，失律凶也。
* 九二：在师中，吉，无咎；王三锡命。
> * 象曰：在师中，吉，承天宠也。王三锡命，怀万邦也。
* 六三：师或舆尸，凶。
> * 象曰：师或舆尸，大无功也。
* 六四：师左次，无咎。
> * 象曰：左次无咎，未失常也。
* 六五：田有禽，利执言，无咎；长子帅师，弟子舆尸，贞凶。
> * 象曰：长子帅师，以中行也，弟子舆尸，使不当也。
* 上六：大君有命，开国承家；小人勿用。
> * 象曰：大君有命，以正功也；小人勿用，必乱邦也。

# ䷇ 水地比
* 比：吉。原筮，元永贞，无咎；不宁方来，后夫凶。
--------
* 彖曰：比，吉也。比，辅也，下顺从也。“原筮，元永贞，无咎”，以刚中也。“不宁方来”，上下应也；“后夫凶”，其道穷也。
--------
* 大象曰：地上有水，比。先王以建万国，亲诸侯。
--------
* 初六：有孚比之，无咎；有孚盈缶，终来有他吉。
> * 象曰：比之初六，有他吉也。
* 六二：比之自内，贞吉。
> * 象曰：比之自内，不自失也。
* 六三：比之匪人。
> * 象曰：比之匪人，不亦伤乎。
* 六四：外比之，贞吉。
> * 象曰：外比于贤，以从上也。
* 九五：显比；王用三驱，失前禽；邑人不诫，吉。
> * 象曰：显比之吉，位中正也；舍逆取顺，失前禽也；邑人不诫，上使中也。
* 上六：比之无首，凶。
> * 象曰：比之无首，无所终也。

# ䷈ 风天小畜
* 小畜：亨。密雨不云，自我西郊。
--------
* 彖曰：小畜，柔得位而上下应之，曰小畜。健而巽，刚中而志行，乃亨。“密雨不云”，尚往也；"自我西郊"，施未行也。
--------
* 大象曰：风行天上，小畜；君子以懿文德。
--------
* 初九：复自道，何其咎，吉。
> * 象曰：复自道，其义吉也。
* 九二：牵复，吉。
> * 象曰：牵复在中，亦不自失也。
* 九三：舆说辐，夫妻反目。
> * 象曰：夫妻反目，不能正室也。
* 六四：有孚，血出惕出，无咎。
> * 象曰：有孚惕出，上合志也。
* 九五：有孚挛如，富以其邻。
> * 象曰：有孚挛如，不独富也。
* 上九：既雨既处，尚德载；妇贞厉，月几望；君子征凶。
> * 象曰：既雨既处，德积载也。君子征凶，有所疑也。

# ䷉ 天泽履
* 履：履虎尾，不咥人，亨。
--------
* 彖曰：履，柔履刚也。说而应乎乾，是以“履虎尾，不咥人，亨”。刚中正，履帝位而不疚，光明也。
--------
* 大象曰：上天下泽，履；君子以辩上下，定民志。
--------
* 初九：素履，往无咎。
> * 象曰：素履之往，独行愿也。
* 九二：履道坦坦，幽人贞吉。
> * 象曰：幽人贞吉，中不自乱也。
* 六三：眇能视，跛能履，履虎尾，咥人，凶；武人为于大君。
> * 象曰：眇能视，不足以有明也。跛能履，不足以与行也。咥人之凶，位不当也。武人为于大君，志刚也。
* 九四：履虎尾，愬愬，终吉。
> * 象曰：愬愬终吉，志行也。
* 九五：夬履，贞厉。
> * 象曰：夬履贞厉，位正当也。
* 上九：视履考祥，其旋元吉。
> * 象曰：元吉在上，大有庆也。

# ䷊ 地天泰
* 泰：小往大来，吉亨。
--------
* 彖曰：“泰，小往大来，吉亨。”则是天地交而万物通也，上下交而其志同也。内阳而外阴，内健而外顺，内君子而外小人，君子道长，小人道消也。
--------
* 大象曰：天地交，泰。后以财成天地之道，辅相天地之宜，以左右民。
--------
* 初九：拔茅茹以其汇，征吉。
> * 象曰：拔茅征吉，志在外也。
* 九二：包荒，用冯河，不遐遗。朋亡，得尚于中行。
> * 象曰：包荒，得尚于中行，以光大也。
* 九三：无平不陂，无往不复。艰贞无咎。勿恤其孚，于食有福。
> * 象曰：无往不复，天地际也。
* 六四：翩翩，不富，以其邻，不戒以孚。
> * 象曰：翩翩，不富，皆失实也；不戒以孚，中心愿也。
* 六五：帝乙归妹，以祉元吉。
> * 象曰：以祉元吉，中以行愿也。
* 上六：城复于隍；勿用师，自邑告命，贞吝。
> * 象曰：城复于隍，其命乱也。

# ䷋ 天地否
* 否：否之匪人，不利君子贞；大往小来。
--------
* 彖曰：“否之匪人，不利君子贞；大往小来”，则是天地不交而万物不通也，上下不交而天下无邦也。内阴而外阳，内柔而外刚，内小人而外君子。小人道长，君子道消也。
--------
* 大象曰：天地不交，否。君子以俭德辟难，不可荣以禄。
--------
* 初六：拔茅茹，以其汇，贞吉，亨。
> * 象曰：拔茅贞吉，志在君也。
* 六二：包承，小人吉；大人否，亨。
> * 象曰：大人否，亨，不乱群也。
* 六三：包羞。
> * 象曰：包羞，位不当也。
* 九四：有命无咎，畴离祉。
> * 象曰：有命无咎，志行也。
* 九五：休否，大人吉；其亡其亡，系于苞桑。
> * 象曰：大人之吉，位正当也。
* 上九：倾否，先否后喜。
> * 象曰：否终则倾，何可长也。

# ䷌ 天火同人
* 同人：同人于野，亨。利涉大川，利君子贞。
--------
* 彖曰：同人，柔得位得中而应乎乾，曰同人。同人曰：“同人于野，亨。利涉大川”，乾行也。文明以健，中正而应，君子正也。唯君子为能通天下之志。
--------
* 大象曰：天与火，同人；君子以类族辨物。
--------
* 初九：同人于门，无咎。
> * 象曰：出门同人，又谁无咎。
* 六二：同人于宗，吝。
> * 象曰：同人于宗，吝道也。
* 九三：伏戎于莽，升其高陵，三岁不兴。
> * 象曰：伏戎于莽，敌刚也。三岁不兴，安行也。
* 九四：乘其墉，弗克攻，吉。
> * 象曰：乘其墉，义弗克也。其吉，则困而反则也。
* 九五：同人，先号咷而​后​笑，大师克相遇。
> * 象曰：同人之先，以中直也。大师相遇，言相克也。
* 上九：同人于郊，无悔。
> * 象曰：同人于郊，志未得也。

# ䷍ 火天大有
* 大有：元亨。
--------
* 彖曰：大有，柔得位大中而上下应也，曰大有。其德刚健而文明，应乎天而时行，是以“元亨”。
--------
* 大象曰：火在天上，大有；君子以遏恶扬善，顺天休命。
--------
* 初九：无交害，匪咎；艰则无咎。
> * 象曰：大有初九，无交害也。
* 九二：大车以载，有攸往，无咎。
> * 象曰：大车以载，积中不败也。
* 九三：公用亨于天子，小人弗克。
> * 象曰：公用亨于天子，小人害也。
* 九四：匪其彭，无咎。
> * 象曰：匪其彭，无咎，明辩晢也。
* 六五：厥孚交如，威如，吉。
> * 象曰：厥孚交如，信以发志也。威如之吉，易而无备也。
* 上九：自天佑之，吉无不利。
> * 象曰：大有上吉，自天佑之。

# ䷍ 地山谦
* 谦：亨，君子有终。
--------
* 彖曰：谦：亨，天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦尊而光，卑而不可逾，君子之终也。
--------
* 大象曰：地中有山，谦；君子以裒多益寡，称物平施。
--------
* 初六：谦谦君子，用涉大川，吉。
> * 象曰：谦谦君子，卑以自牧也。
* 二：鸣谦，贞吉。
> * 象曰：鸣谦贞吉，中心得也。
* 九三：劳谦，君子有终，吉。
> * 象曰：劳谦君子，万民服也。
* 六四：无不利，撝谦。
> * 象曰：无不利，撝谦，不违则也。
* 六五：不富，以其邻，利用侵伐，无不利。
> * 象曰：无不利，撝谦，征不服也。
* 六九：鸣谦，利用行师，征邑国。
> * 象曰：鸣谦，志未得也。可用行师，征邑国也。
