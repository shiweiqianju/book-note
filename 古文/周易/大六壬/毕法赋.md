前后引从升迁吉，首尾相见始终宜。帘幕贵人高甲第，催官使者赴官期。  
六阳数足须公用，六阴相继尽昏迷。旺禄临身徒妄作，权摄不正禄临支。  
避难逃生须弃旧，朽木难雕别作为。众鬼虽彰全不畏，虽忧狐假虎威仪。  
鬼贼当时无畏忌，传财太旺反财亏。脱上逢脱防虚诈，空上乘空事莫追。  
进茹空亡宜退步，踏脚空亡进用宜。胎财生气妻怀孕，胎财死气损胎推。  
交车相合交关利，上下皆合两心齐。彼求我事支传干，我求彼事干传支。  
金日逢丁凶祸动，水日逢丁财动之。传财化鬼财休觅，传鬼化财钱险危。  
眷属丰盈居狭宅，屋宅宽广致人衰。三传递生人举荐，三传互克众人欺。  
有始无终难变易，苦去甘来乐里悲。人宅受脱俱招盗，干支皆败事倾颓。  
末助初兮三等讼，闭口卦体两般推。太阳照武宜擒贼，后合占婚岂用媒。  
富贵干支逢禄马，尊崇传内遇三奇。害贵讼直作曲断，课传俱贵转无依。  
昼夜贵加求两贵，贵人差迭事参差。贵虽在狱宜临干，鬼乘天乙乃神祗。  
两贵受克难干贵，二贵皆空虚喜期。魁度天门关隔定，罡塞鬼户任谋为。  
两蛇夹墓凶难免，虎视逢虎力难施。所谋多拙逢网罗，天网自裹己招非。  
费有余而得不足，用破身心无所归。华盖覆日人昏晦，太阳射宅屋光辉。  
干乘墓虎无占病，支乘墓虎有伏尸。彼此全伤防两损，夫妇芜淫各有私。  
干墓并关人宅废，支坟财并旅程稽。受虎克神为病症，制鬼之位乃良医。  
虎乘遁鬼殃非浅，鬼临三四讼灾随。病符克宅全家患，丧吊全逢挂缟衣。  
前后逼迫难进退，空空如也事休追。宾主不投刑在上，彼此猜忌害相随。  
互生俱生凡事益，互旺皆旺坐谋宜。干支值绝凡谋决，人宅皆死各衰羸。  
传墓入墓分憎爱，不行传者考初时。万事喜忻三六合，合中犯杀蜜中砒。  
初遭夹克不由己，将逢内战所谋危。人宅坐墓甘招晦，干支乘墓各昏迷。  
任信丁马须言动，来去俱空岂动宜。虎临干鬼凶速速，龙加生气吉迟迟。  
妄用三传灾福异，喜惧空亡乃妙机。六爻现卦防其克，旬内空亡逐类推。  
所筮不入仍凭类，非占现类勿言之。常问不应逢吉象，已灾凶逃返无疑。
