# 七律·人民解放军占领南京
钟山风雨起苍黄，百万雄师过大江。  
虎踞龙盘今胜昔，天翻地覆慨而慷。  
宜将剩勇追穷寇，不可沽名学霸王。  
天若有情天亦老，人间正道是沧桑。  

# 清平乐·六盘山
天高云淡，望断南飞雁。不到长城非好汉，屈指行程二万。  
六盘山上高峰，红旗漫卷西风。今日长缨在手，何时缚住苍龙？

# 卜算子·咏梅
风雨送春归，飞雪迎春到。已是悬崖百丈冰，犹有花枝俏。  
俏也不争春，只把春来报。待到山花烂漫时，她在丛中笑。

# 七律·和柳亚子先生
饮茶粤海未能忘，索句渝州叶正黄。  
三十一年还旧国，落花时节读华章。  
牢骚太盛防肠断，风物长宜放眼量。  
莫道昆明池水浅，观鱼胜过富春江。

# 十六字令
山，快马加鞭未下鞍。惊回首，离天三尺三。  
山，倒海翻江卷巨澜。奔腾急，万马战犹酣。  
山，刺破青天锷未残。天欲堕，赖以拄其间。

# 沁园春·雪
北国风光，千里冰封，万里雪飘。  
望长城内外，惟余莽莽；大河上下，顿失滔滔。  
山舞银蛇，原驰蜡象，欲与天公试比高。  
须晴日，看红装素裹，分外妖娆。  
江山如此多娇，引无数英雄竞折腰。  
惜秦皇汉武，略输文采；唐宗宋祖，稍逊风骚。  
一代天骄，成吉思汗，只识弯弓射大雕。  
俱往矣，数风流人物，还看今朝。 

# 忆秦娥·娄山关
西风烈，长空雁叫霜晨月。霜晨月，马蹄声碎，喇叭声咽。
雄关漫道真如铁，而今迈步从头越。从头越，苍山如海，残阳如血。 

# 水调歌头·重上井冈山
久有凌云志，重上井冈山。千里来寻故地，旧貌变新颜。到处莺歌燕舞，更有潺潺流水，高路入云端。过了黄洋界，险处不须看。  
风雷动，旌旗奋，是人寰。三十八年过去，弹指一挥间。可上九天揽月，可下五洋捉鳖，谈笑凯歌还。世上无难事，只要肯登攀。 

# 清平乐·会昌
东方欲晓，莫道君行早。踏遍青山人未老，风景这边独好。  
会昌城外高峰，颠连直接东溟。战士指看南粤，更加郁郁葱葱。 

# 七律·到韶山
别梦依稀咒逝川，故园三十二年前。  
红旗卷起农奴戟，黑手高悬霸主鞭。  
为有牺牲多壮志，敢教日月换新天。  
喜看稻菽千重浪，遍地英雄下夕烟。 

# 七律二首·送瘟神
绿水青山枉自多，华佗无奈小虫何！  
千村薜荔人遗矢，万户萧疏鬼唱歌。  
坐地日行八万里，巡天遥看一千河。  
牛郎欲问瘟神事，一样悲欢逐逝波。  

春风杨柳万千条，六亿神州尽舜尧。  
红雨随心翻作浪，青山着意化为桥。  
天连五岭银锄落，地动三河铁臂摇。  
借问瘟君欲何往，纸船明烛照天烧。

# 贺新郎·读史
人猿相揖别。只几个石头磨过，小儿时节。铜铁炉中翻火焰，为问何时猜得？不过几千寒热。人世难逢开口笑，上疆场彼此弯弓月。流遍了，郊原血。  
一篇读罢头飞雪，但记得斑斑点点，几行陈迹。五帝三皇神圣事，骗了无涯过客。有多少风流人物？盗跖庄蹻流誉后，更陈王奋起挥黄钺。歌未竟，东方白。 

# 四言诗·祭黄帝陵
中华民国二十六年四月五日，苏维埃政府主席毛泽东、人民抗日红军总司令朱德，敬派代表林祖涵，以鲜花时果之仪致祭于我中华民族始祖轩辕黄帝之陵。而致词曰：

赫赫始祖，吾华肇造。胄衍祀绵，岳峨河浩。聪明睿知，光被遐荒。建此伟业，雄立东方。  
世变沧桑，中更蹉跌。越数千年，强邻蔑德。琉台不守，三韩为墟。辽海燕冀，汉奸何多！  
以地事敌，敌欲岂足？人执笞绳，我为奴辱。懿维我祖，命世之英；涿鹿奋战，区宇以宁。  
岂其苗裔，不武如斯；泱泱大国，让其沦胥？东等不才，剑屦俱奋。万里崎岖，为国效命。  
频年苦斗，备历险夷。匈奴未灭，何以家为？各党各界，团结坚固。不论军民，不分贫富。  
民族阵线，救国良方。四万万众，坚决抵抗。民主共和，改革内政。亿兆一心，战则必胜。  
还我河山，卫我国权。此物此志，永矢勿谖。经武整军，昭告列祖。实鉴临之，皇天后土。  
尚飨！

# 七律·读《封建论》呈郭老
劝君少骂秦始皇，焚坑事业要商量。  
祖龙魂死业犹在，孔学名高实秕糠。  
百代都行秦政法，十批不是好文章。  
熟读唐人封建论，莫从子厚返文王。 

# 念奴娇·昆仑
横空出世，莽昆仑，阅尽人间春色。飞起玉龙三百万，搅得周天寒彻。夏日消溶，江河横溢，人或为鱼鳖。千秋功罪，谁人曾与评说？  
而今我谓昆仑，不要这高，不要这多雪。安得倚天抽宝剑，把汝裁为三截？一截遗欧，一截赠美，一截还东国。太平世界，环球同此凉热。