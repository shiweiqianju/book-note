# 英耀赋

- 入门先观来意，出言先要拿心。先千（欺骗）后隆（奉承），乃兵家之妙法。轻拷响卖，是江湖之秘宗。有问不可迟答，无言切勿先声。谈男命先千后隆，谈女命先隆后千。人人后运好，个个子孙贤。三五成群，须防有假。嘻呵成片，必定无心。来言恳切，前运必非好景。言词高傲，近来必定佳途。言不可多，言多必败。千不可极，于极必隆。

- 父年高而母年细，定必偏生庶出。己年细而妻年高，当然苟合私逃。子年与妻年仿佛，非填房定偏室坐正。父年与己年相等，不是过继定螟蛉。老人问子，虽多亦寡，忧愁可断。少年问子，虽有亦女，立即分清。早娶妻之人，父业可卜。迟立室者，祖业凋零。当家早，父必先丧。当家迟，父命延长。少女问亲娘，有病在牙床。老父问娇儿，必定子孙稀。来意神清，定必无心谈事。出言心乱，定当有意灾凶。少年过于奢华，其人必然浪子。老人过于朴实，此辈定是愚人。年嫩志诚，千金可托之孝子。老来白霍，万事无成之鄙夫。男儿问娼女，此乃终日谈烟花之俗子。妇人问翁姑，其人固念病忧愁之贤女。男人身配独锁匙，未断有室。妇人襟头常带乳，不是无儿。

- 气呆神枯，斯人现居困境，谋事十断九凶。色润声高，此子近处吉祥，十成九就。入门两目流连，必多心而无专一。身摇浪定，定小相而带轻浮。衣服朴而洁，铜匙坠带，生意场中之能人，可卜权衡早创。履华而整，银圆满袋，必然游乐场上之浪子，当决家业将倾。田园近有，定卜先贫而后富。家业变尽，必然先富后贫。少年隆他寿长，老人许加福泽。恶人勿言恶，只傍借而此，隆千齐下。善人当言善，福寿同施。

- 中年发业兴家，此人善营善作。老人一筹莫展，是老失运失时。远客异方，祖宗每多富贵。近营内地，可断兄弟贫穷。小人宜以正直义气隆他，万无一失。君子当以诚谨俭让临之，百次皆同。得英切勿轻吐，谨防真里有假。失英最忌即兜，留心实内藏虚。见水（穷人）切宜用意，不可露轻视鄙贱之心。过火（富人）理当谨慎，最好看定方正开言。

- 刚柔并用，拷夹齐施，有千有隆。携琴祖宗有隆有千（此句殊觉难解，也许是内部切口，但没有找到相关解说），火响连天。坐立顶正大，言语要庄严。军马（算命术语及套词）不可尽出，声气定要相连。淡定吞吐，得意不宜再往。言辞锋利，失之不可复言。声响事正君子相，目横语乱小人形。男女同来，分清老人亲戚方可断。单身再问，审定方向形势始能言。寡妇询去留，定思重配。老媪多叹息，受屈难言。病询自身，虽知亦宜慢泄。老询寿元，未可即断死亡。有子而寡，宜劝守节，将来终有好景。无儿问去，当要着其别栖为高。此乃看其人之年岁为立言。

- 童儿身上，反复追寻，前儿难养。老大问自身，查寿元，现有病符。瞻前顾后，必当高声唱问，以定其身。拉衣牵裙，定要暗里藏讥，以求其实。十六七之少女问男，春情已动，异性亦然。五六十之老翁问女，冬雪既降，同偶何嫌。因人情而谈世故，忖心理以顺开言。倘遇硬鼻高头，千中带夹。夹不受则隆，隆而吐则可，不吐连消带打（讥讽），高声呼喝。千他古运（厄运）将来，使其惊心动魄，言语则要真诚。若逢低首浅笑，隆中带打，不声则千。千而吐则可，不吐要逐路微拷。低言讲话，隆其苦尽甘来，使其扬眉喜气，言语要温柔。

- 男子入门，志气轩昂，袒胸露臂，高谈鸿辩，非军政之徒，定是捞家之辈。每要留心讲解，恐因言失而遭灾。女子进来，言柔步淡，低头羞答，非闺秀之人，定名门之女。为势必听，我军马须从容，旁敲侧引。视同来而眨眼，恐非有意寻求。对自己作疏言，未必无心试探。非得真英，不可落军马。须防马失前蹄。眼观四面，耳听八方，坐立必要端方。军马出须坚定，切忌浮言乱语，又忌俗语虚言。先用人品涤荡一番，英耀未到，军马虚中带实，实中带虚，切不可深入重地，恐防难以挽回。英耀一到，如千军万马单刀直入，自然马到成功。

- 但问叩经（占卜）叩策（解签）之法，如官府升堂审案，必要寻根寻源。一层一层，至紧深究根底。祸福此法，如入大座高楼，由浅入深，由轻至重。大概论之，至紧问自身日后，次问谋望新花，次家宅占病，亦宜挨入自身可决，断自身之法。人生品行，一世好运丑运，可为议论。亦要在自身入脉，可能知得内里因由。大约之法，如行兵调将，务要随机应变，仔细留心，不可一概而论，真乃变化无穷也。

- 古人云，出人头地，须用苦心。工夫后学，必要常常念熟，自有进步。书云，学而不思则妄（罔），思而不学则怠（殆）。凡问更新守旧，必要夹定男女。若男问，必生意打工求财。若女问，恐入八（丈夫死了）复飞（再嫁），必要一一夹清。见生意，启动军马，必须镇定。
