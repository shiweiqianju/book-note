# 五藏别论

> 《五藏别论》

## 简述
本节主要以藏泻划分脏腑的标准，以及七窍、寸口脉与疾病的关系

## 分段论述

黄帝问曰：余闻方士，或以脑髓为藏，或以肠胃为藏，或以为府，敢问更相反皆自谓是不知其道，愿闻其说。歧伯对曰：脑髓骨脉胆女子胞，此六者地气之所生也，皆藏于阴而象于地，故藏而不写，名曰奇恒之府。夫胃大肠小肠三焦膀胱，此五者，天气之所生也，其气象天故写而不藏，此受五藏浊气，名曰传化之府，此不能久留输写者也。魄门亦为五藏使，水谷不得久藏。所谓五藏者，藏精气而不写也，故满而不能实。六府者，传化物而不藏，故实而不能满也。所以然者，水谷入口，则胃实而肠虚；食下，则肠实而胃虚。故曰：实而不满，满而不实也

- 方士：方技之士，此处为医生
- 魄门：肛门

帝曰：气口何以独为五藏主。歧伯曰：胃者水谷之海，六府之大源也。五味入口，藏于胃以养五藏气，气口亦太阴也。是以五藏六府之气味，皆出于胃，变见于气口。故五气入鼻，藏于心肺，心肺有病而鼻为之不利也。凡治病必察其下，适其脉，观其志意，与其病也。拘于鬼神者，不可与言至德。恶于针石者，不可与言至巧。病不许治者病必不治，治之无功矣

- 气口：寸口，寸关尺之寸
- 凡治病必察其下，此处下为下（二）窍
- 适其脉：切其脉
- 拘于鬼神者，不可与言至德：拘泥于鬼神者，很难和其讲明白道理