# 《神农本草经》
## 上卷
1. 上药一百二十种为君，主养命以应天，无毒，多服久服不伤人，欲轻身益气不老延年者，本《上经》。
2. 中药一百二十种为臣，主养性以应人，无毒，有毒，斟酌其宜，欲遏病补虚羸者，本《中经》。
3. 下药一百二十五种为佐使，主治病以应地，多毒，不可久服，欲除寒热邪气、破积聚、愈疾者，本《下经》。
4. 药有君臣佐使，以相宣摄合和者，宜用一君二臣五佐，又可一君三臣九佐使也。
5. 药有阴阳配合，子母兄弟，根茎花实草石骨肉。有单行者，有相须者，有相使者，有相畏者，有相恶者，有相反者，有相杀者，凡此七情和合视之，当用相须相使者，勿用相恶相反者，若有毒宜制，可用相畏相杀者，不尔，勿用合也。药有酸咸甘苦辛，又有寒热温凉四气有毒无毒，阴乾暴乾，采治时日，生熟，上地所出，真伪乘新，并各有法。
6. 药性有宜丸者，宜散者，宜水煮者，宜酒浸者，宜膏煎者，亦有一物兼宜者，亦有不可入汤酒者，并随药性，不得违越。
7. 凡欲治病，先察其源，先候病机。五脏未虚，六腑未竭，血脉未乱，精神未散，服药必活。若病已成，可得半愈。病势已过，命将难全。
8. 若用毒药疗病，先起如黍粟，病去及止。不去，倍之；不去，十之。取去为度。治寒以热药，治热以寒药。饮食不消，以吐下药。鬼注蛊毒，以毒药。痈肿疮瘤，以疮药。风湿，以风湿药。各随其所宜。
9. 病在胸鬲以上者，先食后服药。病在心腹以下者，先服药而后食。病在四肢血脉者，宜空腹而在旦。病在骨髓者，宜饱满而在夜。
10. 夫大病之主，有中风、伤寒、温疟、中恶、霍乱、大腹、水肿、肠澼下利、大小便不通、贲肫、上气、咳逆、呕吐、黄疸、消渴、留饮、澼食、坚积症瘕、惊邪、癫痫、鬼注、喉痹、齿痛、耳聋、目盲、金创、踒折、痈肿、恶疮、痔、瘘、瘿瘘、男子五劳七伤、虚乏羸瘦，女子带下、崩中、血闭，虫蛇蛊毒所伤，此皆大略，宗兆。其间变动枝节，各宜依端绪以取之。

## 中卷
#### 玉石部上品
1. 玉泉：味甘平。主治五脏百病。柔筋强骨、安魂魄、长肌肉、益气，久服耐寒暑，不饥渴，不老神仙。人临死服五斤，死三年色不变。一名玉札。
2. 丹沙：味甘微寒。治身体五脏百病。养精神、安魂魄、益气、明目，杀精魅邪恶鬼。久服通明不老。能化为贡。生山谷。
3. 水银：味辛寒。主治疥瘙痂疡百秃，杀皮肤中虫虱，堕胎，除热。杀金银铜锡毒，熔化还复为丹。久服神仙不死。生平土。
4. 空青：味甘寒。主治青盲、耳聋。明目，利九窍，通血脉，养精神。久服轻身延年不老。能化铜铁铅锡作金。生山谷。
5. 曾青：味酸小寒。主治目痛，止泪出，风痹，利关节，通九窍，破症瘕积聚。久服轻身不老。能化金铜。生山谷。
6. 白青：味甘平。主明目，利九窍，耳聋，心下邪气。令人吐，杀诸毒三虫。久服通神明，轻身延年不老。生山谷。